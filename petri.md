---
layout: default
title: Tapanilan Erä miekkailujaosto
navi: petri
---

# Maestro Petri Vammelvuo

Maestro Petri Vammelvuo aloitti miekkailun valmentamisen vuonna 1985 opetettuaan sitä ennen jo joitakin vuosia seurassaan Miekka-Miehet r.y:ssä. Ensimmäisinä olivat vuorossa miesten kalpa ja naisten floretti. Melko pian tuli kuvaan myös säilä. Ensimmäinen Suomen mestaruus valmentajana tuli vuonna 1989 Velijussi Kyllijoen voitettua miesten kalvan. Vuosien aikana hänen oppilaistaan 27 on voittanut Suomen mestaruuden (kalpa,floretti ja säilä) ja 9 Pohjoismaiden mestaruuden (kalpa ja floretti). Toistaiseksi parhaimpina saavutuksinaan hän pitää Velijussi Kyllijoen  (miesten kalpa) 11. ja Carolina Fusonin (kadettien kalpa) 12. sijaa Euroopan mestaruuskilpailuissa. Tällä hetkellä hänen menestyksekkäimmät oppilaansa ovat Mika Roman (säilä) ja András Koroknay-Pál (kalpa ja floretti) jonka kanssa yhteistyö on kestänyt jo parikymmentä vuotta.

Suomen miekkailuliiton luottamustehtävissä Vammelvuo on toiminut useasti. Merkittävin työrupeama oli vuosina 1988 – 2000, jolloin hän toimi ensin valmennustyöryhmän jäsenenä ja 1990  - 2000 valmennuspäällikkönä. Tuona aikana Suomi sai ensimmäisen, ja toistaiseksi ainoan, seniorien arvokisamitalinsa (naisten kalvan pronssi maailmanmestaruuskisoissa vuonna 1994) ja miesten kalpajoukkue saavutti 8. sijanEuroopan mestaruuskilpailuissa 1998. Noihin vuosiin mahtuu myös kaksi olympiaedustusta (Seoul 1988 ja Atlanta 1996) suomalaisille miekkailijoille. Vuodesta 1996 lähtien Vammelvuo hoiti myös kalpamaajouk-kueiden käytännön valmennuksen liiton puitteissa.

Vuosina 2000 – 2011 hän toimi naisten kalvan vastuuvalmentajana.

Miekkailunopetusta Vammelvuo opiskeli ensin kotimaassa miekkailunopettaja Kauko Jalkasen johdolla. Opinnot jatkuivat Ruotsissa, jossa hän vieraili useaan otteeseen legendaarisen unkarilaisen, fäktmästare Béla Rerrichin luona. Noihin vuosiin sijoittuvat myös kurssit Budapestissa, Szombathelyssä ja Tauberbischofsheimissa.

Tämän jälkeen opinnotsuuntautuivat Italiaan, missä häntä opettivat maan parhaimmistoon kuuluvat Italian miekkailuliiton kouluttajat, maestrot Salvatore di Naro (floretti), Pietro Gnisci (kalpa) ja Alberto Coltorti (säilä).

Saksaan suuntautuneen opintomatkan aikana oppia jakoivat fechtmeister Mike Bunke (floretti), maître Rorik Jansen (kalpa) ja maailmanmestari  Felix Becker (säilä).

Vuonna 2010 Vammelvuo suoritti Italiassa miekkailunopettajan ammatillisen tutkinnon kaikilla kolmella aseella ja saman vuoden syksyllä kansainvälisen miekkailuakatemian, Académie d’Armes Internationalen, mestaritutkinnon, Maître d’armes, niinikään kaikilla aseilla.

Vuonna 2012 hän sai kaikkein korkeimman ammatillisen diplomin Italiassa, Maestro di scherma, maan miekkailuakatemialta, Accademia Scherma Nazionale, sekä Italian miekkailuliitolta.

Ammattivalmentajan yleisen tutkinnon (KVT) Vammelvuo suoritti vuonna 1989 Suomen Urheiluopistolla Vierumäellä.

Omalla miekkailu-urallaan hänelle kertyi Suomen mestaruuksia kaikilla aseilla ja maajoukkue-edustukset kalvalla ja säilällä.

Maestro Vammelvuo on Suomen miekkailuakatemian, Académie d’Armes de Finlande, puheenjohtaja sekä Saksan miekkailuakatemian, Akademie der Fechtkunst Deutschlands, jäsen.

